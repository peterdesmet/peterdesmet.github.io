Title: La vie à Montréal
Slug: la-vie-a-montreal
Date: 2008-09-22 19:54
Author: Lien Terryn
Tags: Montréal, Photos, WordPress, Dutch, image-captions

In het begin mis je al het vanzelfsprekende, alles wat je zo gewoon was uit je Belgische leventje: de Peter Van de Veire-ochtendshow op STUBRU, het journaal waar je nauwelijks naar keek, de krant die je zo weinig las, "een klein bruin brood gesneden aub" bij de bakker en op je wenken bediend worden, blonde Leffes of een gewone LEKKERE pint voor een schappelijke prijs op café, goedkope Côte d'Or chocolade, de aldi-chocomoussekes en uiteraard je vrienden en families nooit verder weg dan een maximum 1 uur durende treinrit. Je merkt dat Belgische lekkerbekken hier niet helemaal aan hun trekken komen, hoewel het hier in Montréal naar het schijnt goed meevalt in vergelijking met de rest van Noord-Amerika.

Aan het gemis van overvloedig écht lekker eten ben zelfs ik (Lien dus, voor degenen die ons niet zo goed kennen) snel gewend geraakt. Je moet wat beter zoeken, de eerste week strompelden we vaak 1 uur of langer rond in de supermarkt om uiteindelijk met 1 mandje buiten te komen waar je dan - slik - 60$ voor betaalt. Je toast je brood en probeert niet te denken aan het heerlijk vers knapperig brood dat we kennen van thuis. Je mist kaas en denkt dat het maar goed kan zijn voor de lijn. Maar dan... dan bezoek je na 2 weken eindelijk eens Marché Atwater en vind je daar vers brood, heerlijke croissants en zowaar Nederlandse jonge gouda! Mmmmm, boterhammen met kaas hebben zelden zo lekker gesmaakt! :) De lijn laat je dan maar voor wat ze is...

Hieronder zie je Marché Atwater, één van de verschillende indoormarkten in Montréal:

![Atwater Market](http://lh5.ggpht.com/lienterryn/SNexSzj6X2I/AAAAAAAAB14/97J0As48HBo/s800/P1050123.JPG "De toren van Atwater Market")

![Atwater Market vanbinnen](http://lh3.ggpht.com/lienterryn/SNexhtDtdlI/AAAAAAAAB18/Q6tgPuymLBA/s800/P1050130.JPG "Atwater Market vanbinnen")

Vrijdag ben ik met Ruben gaan kanovaren op de "fleuve" St-Laurent en tussen de eilandjes van Boucherville. We haalden de kano op bij zijn schoonouders, staken de grote autoweg over met de kano in de hand (klinkt vlotter dan het aanvoelde), brachten ons bootje in de rivier en we waren vertrokken. Stroomopwaarts peddelend zag ik al gauw de skyline van Montréal te voorschijn komen. Wat later namen we een afslag en voeren we tussen met riet bedekte oevers. Super om zo dicht bij een grootstad een stukje natuurschoon als dit terug te vinden.

Ook in de stad zelf ontdekten we tijdens onze eerste weken de groene kantjes van Montréal: gezellige picknickplaatsen aan de Vieux Port vlakbij het historisch centrum; de Jardin Botanique waar Peter elke dag gaat werken; het zalige Parc La Fontaine gelegen in het Plateau, de - heel begrijpelijk - meest gegeerde woonbuurt in Montréal; de groene Mont-Royal; het kanaal Lachine hier vlakbij ...

![Kanaal Lachine](http://lh3.ggpht.com/lienterryn/SNglzmMMf1I/AAAAAAAAB6g/4wBirGxWjUI/s800/P1050135.JPG)

Kanaal Lachine, op weg naar de Marché

![Parc La Fontaine](http://lh6.ggpht.com/lienterryn/SNevcORWBeI/AAAAAAAAB1U/5LVvqKZXPgU/s800/P1050077.JPG)

Met blote voeten in Parc La Fontaine

![Fototentoonstelling](http://lh3.ggpht.com/lienterryn/SNewKm61_XI/AAAAAAAAB1g/diDkFr2697w/s800/P1050099.JPG)

Ingang van de Jardin Botanique met fototentoonstelling

![Peter en de kikker](http://lh4.ggpht.com/lienterryn/SNev2NxU1cI/AAAAAAAAB1c/iKW05u4QMb8/s800/P1050087.JPG)

Peter en de kikker

![IRBV](http://lh6.ggpht.com/lienterryn/SNevn0ZD6YI/AAAAAAAAB1Y/P_CP7LG0P8E/s800/P1050081.JPG)

Gebouw waar Peter werkt en zicht op Stade Olympique: de WC-pot of Big O(we) in de volksmond

Dit weekend hebben we een fiets gekocht dus nu kunnen we de stad ook al fietsend verkennen. Binnen 2 weken komt onze eerste bezoekster langs en
zij brengt Peter's fiets mee (hebben hier ontdekt dat je gratis een fiets mee kan nemen met Air Transat), dankje Liesbetje!

Nu zijn we in blijde verwachting van de Indian Summer herfstkleurenpracht, weeral iets wat we nog nooit hebben meegemaakt... Sssspannend!

Meer foto's [hier](http://picasaweb.google.com/lienterryn/LaVieMontrAl).