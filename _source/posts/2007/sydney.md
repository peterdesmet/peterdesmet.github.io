Title: Sydney
Slug: sydney
Date: 2007-11-29 22:50
Author: Peter Desmet
Tags: Travel, Old blog

't Is zover. We zitten aan de andere kant van de wereld: Sydney!

De vlucht was lang, maar comfortabel. 4 keer eten, 3 films, 1 keer echt geslapen en een voetmassagemachine op de luchthaven van Singapore. Geen problemen met de douane in Sydney, al vond de groente- en fruithond wel onze appels en mandarijnen in de bagage. Met de Cityrail ondergronds naar onze jeugdherberg 'Chilli Blue Backpackers', een mottig luidruchtig spel, met een mottig klein kamertje, maar wel betrekkelijk dicht bij al het moois hier.

Eerste dag nog half gejetlagd naar de botanische tuinen afgezakt, waar we ons neerploften met zicht op de Opera en de brug. Waw! Dit is Sydney, Zuidelijk halfrond, jullie lopen nu op onze voetzooltjes, we zijn er geraakt! Subtropische temperaturen, vreemde bomen, luidruchtige vogels (kaketoes, ibissen, felgekleurde eksters en reusachtige vleerhonden) en het heel aanlokkelijke water van Sydney Harbour. Iedereen is hier blijkbaar ook bezeten van sport: joggen, trappen oplopen, in groep set-ups doen, crazy! Wij houden het voorlopig bij op 't gemak rondslenteren en genieten!

Gisteren de binnenstad ingetrokken, oplettend voor het linksrijdend verkeer en op zoek naar zonnebrillen. Overal kerstversiering, wat nogal absurd aandoet tussen de palmbomen en bij deze temperaturen. Vandaag nemen we de ferry over en weer over de baai en proberen we wat langer op te blijven. We hadden ook heel graag een voorstelling in de Opera meegepikt, maar 't is volledig uitverkocht... met wat geluk komt niet iedereen en kunnen we toch nog binnen. Nog geen foto's kunnen uploaden, maar geloof ons maar: 't is hier de moeite! ;)