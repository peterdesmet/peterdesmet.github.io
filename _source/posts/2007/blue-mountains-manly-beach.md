Title: Blue Mountains & Manly Beach
Slug: blue-mountains-manly-beach
Date: 2007-12-02 13:19
Author: Peter Desmet
Tags: Travel, WordPress blog

Gisteren (zaterdag) de trein genomen richting [Blue Mountains](http://en.wikipedia.org/wiki/Blue_Mountains_National_Park), zo'n 100km ten westen van Sydney. Aangezien de treinroute gedeeltelijk onderbroken was, konden we een stukje met de bus en over Harbour Bridge, joehei! :) Het weer zag er wel zeer duister uit en toen we toekwamen in het dorpje Katoomba plenste de regen neer. We hadden uiteraard geen warme trui mee, en Lienie rilde in haar topje onder de regenjas. Dus op zoek naar een goedkope T-shirt, die we vonden in het marginale Go-Lo, een soort kruising tussen 't Kruidvat en Hans Textiel. :)

Toen het nog maar druppelde, de hoofdstraat afgewandeld richting de Blue Mountains canyon waarvoor we naar hier gekomen waren. Maar toen we daar eindelijk waren, bij Echo Point lookout, was het zo mistig dat we nauwelijks 10 meter vooruit konden kijken. Alsof we in melk rondliepen. :( Veel van de waarschijnlijk schitterende canyon hebben we dus niet gezien. Een stukje gewandeld richting Three Sisters, 3 enorme rotsten aan de rand van de vallei, die volgens de Aboriginal legende, 3 versteende prinsessen zouden zijn. Met de mist en regen was maar 1 prinses te zien, maar gelukkig trok toen even het wolkendek open, zodat we ver beneden ons het regenwoud op de bodem van de vallei konden zien. Het regenwoud waar we even later doorliepen langs de rand van de klif was trouwens zeer de moeite: palmvarens, bloeiende bomen en een vogel die klonk als een laserpistool.

Vandaag was het weer een stuk beter, dus wij de Ferry op naar [Manly Beach](http://en.wikipedia.org/wiki/Manly_Beach). We waren die eerst van plan vrijdag te nemen, maar 't was daarvoor net iets te bewolkt. Manly ligt op een halfuurtje ferryen van Sydney en is een klein, druk, toeristisch badplaatsje. Maar wat een strand! En wat een weer! Een plaatsje veroverd tussen alle gebruinde surfdudes hier en dan vlug het zeewater in, vechtend tegen de metershoge golven. Zalig! Serieus verbrand (zelfs na duchtig smeren), zal pijn doen morgen. :)

Na de terugkeer ons op de trappen gezet van het Opera House, uitkijkend over Circular Quai, nagenietend van de 5 fantastische dagen hier. De sfeer, het weer, de terrasjes, de palmbomen, het gebiep als voetgangers mogen oversteken, de troepen vleerhonden die 's avonds uitvliegen op zoek naar fruit,... 't was de max! Morgen het vliegtuig op richting Christchurch, Nieuw Zeeland!

PS: Wen maar niet aan de regelmatige updates, vanaf morgen wordt internettoegang schaars. :)
