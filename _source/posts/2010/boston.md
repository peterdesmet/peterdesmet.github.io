Title: Boston
Slug: boston
Date: 2010-06-20 22:47
Author: Lien Terryn
Tags: Travel, Photos, WordPress blog

Ongelooflijk hoe ik de voorbije maanden het begrip procrastination alle eer heb aangedaan... Althans wat betreft het updaten van de blog. Vooraleer de zomer begint (ik heb nog welgeteld één uur en 22 minuten), moet er iets gepost worden. Krappe deadlines, dat heb ik nodig.

Een eerste onderwerp dat ik in mijn hoofd had, nu een viertal maanden geleden, was het succes van het cake recept van Peter's mama in het café waar ik toen werkte. Het ingrediënt dat de hier ongekende smaak levert, is donkerbruine Belgische cassonade. Iets wat ik vroeger vanzelfsprekend vond, maar nu laat opsturen of meebrengen (waardoor we nu nog 3 pakken staan hebben, je kan maar beter een voorraadje staan hebben zeker...). Speculoos en zelfs speculoospasta hebben we hier al gevonden, maar niet die donkerbruine cassonade! Elke week bakte ik 2 cakes en die verkochten we op een paar uren tijd, meestal aan een aantal vaste klanten die onmiddellijk verslaafd waren.

Een drietal maanden geleden had ik een nieuw onderwerp bedacht. Eindelijk kon ik weer aan de slag in een uitdagende job, na zes maanden in een café te werken. Ik ben gestart als coordonatrice de projets bij OPC Evénements, het evenementenbureau dat nauw samenwerkt met Réseau environnement, de organisatie waar ik vorig jaar bij gewerkt heb. Jammer genoeg wel weer een heel tijdelijk contract van 3 maanden met mogelijke verlenging vanaf september. Ondertussen is dit dus old news, zelfs bijna passé want overmorgen is het mijn laatste dag. Het was heel leuk om er te werken en ik heb er zelfs een tripje naar Boston voor "moeten doen" waar we een conferentie organiseerden en ik verantwoordelijk was voor de networking session. Samen met mijn collega Elisabeth ben ik 2 dagen vroeger naar Boston gegaan om de stad te bezoeken. Zalig!

[Foto's op Picasa](http://picasaweb.google.com/lienterryn/BostonMei2010)

![Boston City Hall](http://lh5.ggpht.com/_cvGWRFf-ypY/TB6PNfdBvtI/AAAAAAAADsc/mYx5wXL1MYc/s800/IMG_3499.jpg)

Hoewel heel mottig dat ik niet kan verder doen bij OPC, is het heel tof dat ik komende woensdag door deze perfecte timing Griet, Bert en Mona kan gaan ophalen, die een weekje bij ons logeren vooraleer op reis te gaan. We kijken er heel hard naar uit om weer wat bezoek te ontvangen! Daarna is het de beurt aan Peter's ouders en in september komen mijn ouders ook langs. In juli vertrekken wij zelf voor 4 weken naar de Canadese westkust! We vliegen naar Vancouver en gaan rondtoeren in British Columbia en Alberta. We zijn volledig klaar voor de vakantie!! :) En het volgende onderwerp op de blog is verzekerd!

[Hier nog wat fotootjes van het voorbije jaar.](http://picasaweb.google.com/lienterryn/MontrealWinterLente)

Slaapwel!