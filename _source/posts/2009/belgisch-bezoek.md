Title: Belgisch bezoek
Slug: belgisch-bezoek
Date: 2009-10-06 20:20
Author: Lien Terryn
Tags: Montréal, Travel, Photos, WordPress blog

De twee weken België gingen in juli eigenlijk gewoon door hier in Montréal aangezien Bieke en Ann op dezelfde dag meekwamen op huwelijksreis. Een weekje later was het dan de beurt aan Ruth en Dieter
en met hen trokken we er een paar dagen op uit. Eerst een dagje [Québec city](http://en.wikipedia.org/wiki/Quebec_City) en daarna richting [Parc de la Mauricie](http://fr.wikipedia.org/wiki/Parc_national_de_la_Mauricie), gelegen tussen Montréal en Québec. [Foto's vind je hier](http://picasaweb.google.com/lienterryn/QuebecEnLaMauricie).

![Château Frontenac](http://lh5.ggpht.com/_cvGWRFf-ypY/Ssvh7J1Ra5I/AAAAAAAADUw/qIy5XD3_vxA/s800/P1070015.JPG "Château Frontenac")

Daarna ondervonden we hoe groot Canada is, door in één dag van Mauricie naar Highland Grove in Ontario te rijden. Highland Grove is een gehuchtje (laat ons zeggen dat je als je erdoor passeert zeker niet merkt dat je door enige vorm van beschaving rijdt...) waar we ons herenigden met Bieke en Ann. Van daaruit vertrokken we de dag erna naar Algonquin Park, waar Ruth en Bieke hun 'living on the edge'-gehalte deftig wilden opkrikken ;). In Highland Grove logeerden we in een farm hostel, waar we een beetje ontgoocheld waren in de comfort station, a.k.a. de badkamer. Het was een hutje met een 'douche' waar er 1 à 3 waterstralen uitkwamen en een emmer die dienst deed als toilet. We hadden er nochtans op gerekend een deftige douche te kunnen nemen net voor onze kanotocht into the wild! Niets aan te doen natuurlijk, hoewel we toch beslisten om de avond nà Algonquin een ander logement te zoeken.

[Algonquin Park](http://en.wikipedia.org/wiki/Algonquin_Provincial_Park) is een enorm groot (meer dan 7500 km<sup>2</sup>) park, sedert 1893 het eerste provinciaal park van Canada. Eén van de manieren om het park te ontdekken is kanokamperen: een trektocht met de kano en tent. Dit was de formule die wij hebben gekozen. De eerste dag kanoden we naar het meer waar we een kampeerplaats mochten uitkiezen. We vonden een toffe plaats op een eilandje, waar we twee nachten onze tentjes opzetten. Dieter en Ann haalden hun WC-creatie-talenten boven, terwijl Peter een plaats zocht om 's avonds het eten en toiletgerief in een boom op te hangen. Dit om zwarte beren en andere, minder angstaanjagende dieren op een veilige afstand te houden. 's Avonds werd nog een kanotripje ondernomen naar een prachtig nabijgelegen moerasgebied waar we de eerste avond een aantal bevers in actie konden bewonderen. De reeds lang verhoopte eland hebben we jammer genoeg niet kunnen spotten...

![Algonquin Park](http://lh6.ggpht.com/_cvGWRFf-ypY/SnCLZJFVJQI/AAAAAAAACxY/QyKeTy91KmE/s800/P1070193.JPG "Algonquin Park")

Het kanokamperen was een schitterende ervaring, die we zeker nog eens willen herhalen. Na onze into the wild ervaring, trakteerden we ons op een avondje motel in Huntsville, Ontario, waar we op restaurant onze ID moesten bovenhalen om een frisse pint te kunnen nuttigen. Vreemde gewaarwording als je je herinnert dat je als zestienjarige een pint kan bestellen op café in België... [Meer foto's hier](http://picasaweb.google.com/lienterryn/AlgonquinProvincialPark).

De dagen erna bleven Bieke en Ann bij ons logeren vooraleer ze terug richting België vertrokken. En ook Ruth en Dieter spendeerden, na hun verdere reis in Ontario nog een weekje ten huize Fullum. Het was zalig om samen op stap te gaan in Montréal en om de stad weer eventjes door de ogen van nieuwkomers te bekijken. [En nog meer foto's hier](http://picasaweb.google.com/lienterryn/MontrealJuliAugustus).

![Montréal](http://lh5.ggpht.com/_cvGWRFf-ypY/SsuoWCONg6I/AAAAAAAADQw/ZR12aFEKMvU/s912/DSC_0760.JPG "Montréal")

(De foto's zijn een mix van de onze, die van Bieke en Ann en van Ruth en Dieter)
